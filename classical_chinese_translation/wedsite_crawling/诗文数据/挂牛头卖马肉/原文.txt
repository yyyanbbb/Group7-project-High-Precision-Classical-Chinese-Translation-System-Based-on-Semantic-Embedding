标题：挂牛头卖马肉
作者：《晏子春秋》〔先秦〕

灵公好妇人而丈夫饰者，国人尽效之。公使吏禁之曰：“女子而男子饰者，裂其衣断其带。”裂衣断带，相望而不止。晏子见，公问曰：“寡人使吏禁女子而男子饰，裂断其衣带，相而望不止者，何也？”
晏子对曰：“君使服之于内，而禁之于外，犹悬牛首于门，而卖马肉于内也。公何以不使内勿服，则外莫敢为也。”
公曰：“善。”使内勿服，不逾月，而国人莫之服也。
