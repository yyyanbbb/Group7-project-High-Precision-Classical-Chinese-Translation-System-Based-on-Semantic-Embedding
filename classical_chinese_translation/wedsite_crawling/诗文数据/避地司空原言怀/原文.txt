标题：避地司空原言怀
作者：李白〔唐代〕

南风昔不竞，豪圣思经伦。
刘琨与祖逖，起舞鸡鸣晨。
虽有匡济心，终为乐祸人。
我则异于是，潜光皖水滨。
卜筑司空原，北将天柱邻。
雪霁万里月，云开九江春。
俟乎太阶平，然后托微身。
倾家事金鼎，年貌可长新。
所愿得此道，终然保清真。
弄景奔日驭，攀星戏河津。
一随王乔去，长年玉天宾。
